זוכר איזה שיר אהבה
כתבנו זה לזו בתקווה?
כתבנו אז "לנצח",
חרזנו כוכבים,
עכשיו הרי זה רצח
ושנינו כואבים.

אולי זה ככה,
אולי בעצם
זה מה שעוברים כולם,
בכל העולם -
אולי זה ככה.

זוכר איך היינו רבים,
עד ששכנים היו מתערבים?
השלמנו עד הבוקר,
שיקמנו הריסות,
עכשיו שבורה השוקת
ואין מה לעשות.

זוכר איך סיפרו לי ולך
שילדים הם דבק מוצלח?
החלטנו אז - קדימה,
נהיה לאם ואב,
חלפו שנים אך פנימה
עוד אותו מצב.

זוכר איך נשארנו לבד?
הבת נישאה ובננו נדד.
פתאום היינו יחד,
כי לא נשאר דבר,
מלבד תחושה של פחד
וריח של עבר.

אמרנו שהזמן יחלוף,
נתפּוס שלווה לפני שזה סוף.
אך גם עכשיו לא די לך
ושוב גרוני ניחר,
כשיש לנו רק לילה
ואולי מחר.

אולי זה ככה...

