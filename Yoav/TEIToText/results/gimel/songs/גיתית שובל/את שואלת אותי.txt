את תולה בי את עיני העופרים שלך
ועולה מתוך פרחי שפתיך שאלה:
תגיד לי אבא מי ומה זה אלוהים
האם הוא בשמים הגבוהים?
כל כך גבוהים

את רוצה שאענה לך תכף ומיד
את רוצה לראות אותו, לגעת בו ביד
כשהוא נוסע על ענן עם מלאכיו
ואת כולנו כאן רואה עכשיו -
רואה עכשיו

הייתי רוצה לספר לך ביתי
שהוא בך ואיתך ואיתי
שאלתי לא פעם מאז ילדותי
אבל אני עצמי עוד לא יודע

את הרי יודעת מה הם צער ודמעות
את יודעת גם שיש עדיין מלחמות
ואם למעלה מרחף לו אלוהים
אז למה יש דברים כל-כך רעים?
כל כך רעים

הייתי רוצה...

את רואה ביום את הפרחים והעצים
ובלילה את כוכבי הפלא נוצצים
ואם למעלה לא יושב לו אלוהים
אז מי המציא דברים כל כך יפים?
כל כך יפים

