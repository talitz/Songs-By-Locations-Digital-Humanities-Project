הוא היה אדם פשוט -
רבבות ישנם כמוהו:
רחב הגרם, איש עמל,
יד גסה ומיבלת,
לב גדול ונשמה,
אם זקנה, אשה-פועלת,
בת קטנטנת, בן פעוט.
הוא היה אדם פשוט.

ארבעה פיות על שכם -
ארבעה צללים כחושים,
הפורשים אליו ידים
ודוברים בשפת עינים:
"אבא,
אנו חלשים…”
ויצא לקראת הלחם
בגלי עניו לשוט.
הוא היה אדם פשוט.

וידע:
יש יד נוגשת,
פת-אין-שובע ברעב,
לבבות קשים, כנחושת-
פעמון בבית חרושת,
מנת עבדות ושוט על גב,
ואמת חיים נדרסת
יום וליל באדישות.
הוא היה אדם פשוט.

זה עשרים שנה כל בקר,
(עת השמש במזרח
מדליקה לחי-השחר)
מביתו יצעד מזרחה -
לתחומי פרבר-הכרך
את שריריו למכור אין-יקר,

