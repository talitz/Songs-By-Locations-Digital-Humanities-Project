בוקר טוב לך, בוקר טוב
לראותך מחלץ את חלמון השמש
מקול ביצת השחר בגרונו של השכוי.
טוב לומר לך, בוקר, "בוקר טוב"
בטרם חלבנים, בטרם רדיו,
בטרם תעלני על מוקד חדשות היום

הגאוגרפיה חולת העצבים,
בטרם טלפרינטרים וכותרות מאמש
יכתימו את עיני בגון גסיסת-פרחים
ובזעקת האורז הנרצח בקוקה קולה,
בטרם ינוגח בשר הגבולות
בקרניהם של כל פרי-הזעם
בזירת קורידה ים-תיכונית,
בטרם אזדקן בעוד שעה ניצחת ובטרם
יכוסו פניך בזיפי-בשורות
שאין להם גלב במועדם.

כן, בטרם כל טרומי-בטרם
בוקר טוב לך, בוקר. אתה-
שעת שפיות הדעת היחידה
בין שתי פסיעות מיש אל אין,
אתה- שתיקת בינים לכדור הארץ הקופא
אל מול כתת-ירי של הוצאה לפועל,
אתה - תקוה קצרת-הנשימה
של אדמתי בטרם אש ואבל.

בוקר בשעון הדם!
אל תזיז מחוג ואל תזוז
מטל ההפוגה אשר הוקצב לי אגל-אגל
אל תהרג, שריד-אור שלי באפלת מעת-לעת.
אנא, אל תזיז!
אנא, אל תזוז!

בוקר טוב לך, בוקר.
בוקר טוב לך.
בוקר טוב
בוקר...

