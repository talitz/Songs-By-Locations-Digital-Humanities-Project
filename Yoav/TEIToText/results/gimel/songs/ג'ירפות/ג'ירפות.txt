קרה לך
שהתעוררת באמצע הלילה
הפרווה שלך ספוגה בזיעה
אתה דוהר במדבר לבן
בין עדר ג'ירפות
כשווה בין שווים?
קרה לך
שהבטת מעלה
וראית שמים תכולים
ובכית
כי הצוואר שלך לא
מספיק גבוה
כדי ממש לגעת בהם?
קרה לך
ששאלת את הג'ירף על ידך
מהו המוות בעצם
והיא ענתה לך בקול מתנשף של ג'ירפה זקנה
קרה לך שהתעוררת באמצע הלילה?

קרה לך
שנפלת עם כל הג'ירפות
לתהום עמוקה שראית מרחוק
אבל לא יכולת לעצור
כי דהרת חותך את האויר
ופשוט לא רצית לעצור?
קרה לך
שהתעוררת לערמה ענקית
של ג'ירפות גוססות בועטות אחת בשניה
מקוננות בצרחות עם צוואר סדוק
מטפסות אחת על השניה
נאבקות על אויר
קרה לך?

