אני יושב בקיוסק של חבר שלי
לילה
אוכל סניקרס מתוק וחושב
על הגוף שלי שאני מזניח באופן חופשי
הוא משוחרר מעכבות
שמונים קילו בשר נא העצמות שלי סוחבות
בחריקת מפרקים ותעוקת חזה וכרס לוחצת על מכנס מבד מתפקע
ואני ממשיך עם המחשבה הזאת
שאם כבר החלטת להתאבד סופית
קח גם בחשבון שמעבר לכל הטרחה והלכלוך שתשאיר אחריך
ואני אפילו לא מדבר פה בכלל על כל הכיעור והתולעים במוח של לפני
אתה הולך לרצוח מישהו בדם קר, במקרה הזה את עצמך
אתה רוצח במו ידיך נפש חיה חשוכה וחרבה
באין מוצא אתה דוהר במנהרה המתעקלת
הלוך ושוב, ימינה ושמאלה

אתה לוקח שאכטה של חמצן אחרונה מהקיום המבעבע
ונשאב לאן שנשאבים בקלילות מעוררת פליאה ופשטות
כמו חופן קבוקים שנשפך מהיד שלך ומתפזר על האדמה
ככה בדיוק

בשביל להתחקות אחרי משב הרוח אתה חופן חתיכת חול ביד שלך
מטפטף את הגרגירים במורד הזמן
בשביל של הרוח המתנדנדת
במאית שניה הם שם ואתה איתם מרחף בלחש מעל קופסאות ודודי שמש
ובשרים קטנים מתרוצצים, חוצה שדות ועמודי חשמל
להאיר, לכוון בשרים גבוהים
עם הזרמים של החום שבאוויר כמו החסידות אתה נוסק במעגלים, מעלה מעלה מעלה ועוד מעלה
מלטף את הירח הקריר וממשיך לעבר השמש.
כדור לבה ירוק ורוחש
אתה משליך במעופך בדל סיגריה שמתמוסס בשניה ונבלע ברוח
השמש על הקפה בבוקר והים השוקע של המשקפי שמש זבל
שקנית בעשרים שקל אצל מנדל
וכל זה בגלל חבל
וחבל
חבל אולי על כל השנים האלה המבוזבזות והיתומות האלה שהשארת לאנחות מאחוריך

לפחות,
אתה אומר לעצמך, שטמון עמוק למטה וכבר מתחיל להתפורר ומאבד את הטריות,
פג התוקף
לפחות שורש עץ, כף יד סלעית חופרת מתחת לחול
תשאב ממך קצת ויטמינים ועלים אחרים של אדון גז הזקן שעומד בתור כמו כולם עם מספר ביד, מחכה לרופא שיספר לו שהכל בסדר, ושיכין את הצוואה
ושלא ישכח לקחת את הכדורים בזמן, כי אחרת ישאר כאן קצת יותר מהזמן הדרוש

וכידוע לכם,ענין עדין ומדויק הדבר
צריך להוריד את הבשר מהגריל ברגע הנכון
שלא יבואו בתלונות הרעבים הזועמים ולפנות מקום לבשר הקטן הבא
כי זה דרכו של בשר
ודרך כל בשר ועגבנייה להיוולד בפיצוח ובפקיעה, להתבשל לנבול ולהיאכל

לכבות את הפיצוחים שלא ישרפו, ולכסות אחרי זה להכניס את הבמבות והמקרר גלידה
אה כן,ויש גם פרחים בדלי שצריך להכניס
להחליף להם מים
שלא ינבלו,שיראו רעננים למחר
יום שישי זה היום של הפרחים

