השירים הכי טובים לא נכתבו בכלל
הם נכתבים על ידי אנשים שלא יודעים לכתוב
או לא רוצים או לא אוהבים את זה בכלל
זה קורה במעשים שלהם
או באיך שהם מחזיקים לך את היד
באיך שמדביקים את הקרמיקה לרצפה
ומנגבים את החומר העודף
באיך שהם מסתכלים עליך
כמו שאתה מזמן לא מסתכל עליהם
בלילה בלחישות היא שרה לך שאתה אבוד ומכוער
בדומיה הזאת זה קורה
זה קורה על המיטה שלך כשאתה לא נמצא
זה קורה בשיחת טלפון מקרית
זה קורה כשאתה מחכה לאמא שלך לאח שלך

זה קורה כשלוקחים לך את הבית
זה נמצא בקיר זה נמצא בטחב
זה נמצא במקרר מקולקל שעומד דומד ליד בית הכנסת שממול הבית שלך
זה בכעס של אחיך הקטן בדמעות של אבא שלך
זה קורה כשאתה מת

וזה לידך כל הזמן
וזה מסביבך
לך תקטוף עכשיו את הפרחים
ותיבהל מהאור המסנוור
ותדרוך על זכוכיות
ותצחק מעיניים עגולות אוהבות
המילים הן אילמות והלילה הגיע והתנור דולק ואני נכבה... אני נכבה

