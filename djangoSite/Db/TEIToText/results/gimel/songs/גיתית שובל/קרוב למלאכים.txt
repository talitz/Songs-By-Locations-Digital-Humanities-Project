צוהר בחלון הוא תריס לירושלים
שער של ברזל שורק לאבנים
רוח בווילון היא חסד השמיים
ותפילת ערבית זכה כניגונים
הד מן המדרון פורש לעיר כנפיים
ואני השר - וההרים עונים.

סמטאות צרות ורחוב יורד העירה
גרם מדרגות כמו שביל מוליך לגיא
ארגמן נרקם הוא שמש שהחווירה
גג ומגדלים קורצים מעל התוואי
עיר של מלמלה את השכונות הסתירה
אך אני מביט - היא אור בשתי עיני.

בית עולם יתום, מנזר חתום בעצב
עיר של נחמות היא כותל מערב
שבע אחיות עולות בהר כעשב
אלף נשמות סופדות תשעה באב
העצבות שקטה וצעיפיה כסף
ואני שותק - ושתיקתה זהב.

המולת השוק היא זמר של ימיה
חג בה תבלינים ובושם של פרחים
אורנים וצל - שבת לרחמיה
על אבק הזמן שמיים נמוכים
ואני השר, מביט, שותק, שומע
נח בה כל ימי קרוב למלאכים.

