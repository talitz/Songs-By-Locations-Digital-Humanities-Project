בשדה חמניות אני פוסע.
שלו ערבו של קיץ נהדר.
ניחוח של ימי אתמול אני גומע.
ובידי לי עפיפון נייר.

ועפיפון הוא תכלת השמיים.
ועפיפון אל המרחק שואל.
ומבקשות למעלה העיניים,
אל אתמולים שאין להם גואל.

ועפיפון, ילדה ופרח.
ועפיפון כזמר נדנדות.
נלך בשניים, שם, את כול הדרך.
אני בשביל. והוא מעל. באגדות.

אדום השמש. עוד מעט שוקע.
שלו ערבו של קיץ נהדר.
ועפיפון של יום אתמול, הרחק נוסע,
אל תוך השמש שממול יבער.

ועפיפון...

בשדה חמניות אני פוסע.
שלו לילו של קיץ נהדר.
ועפיפון של יום אתמול ספר יודע,
איך יום שקע באופק ונגמר.

ועפיפון...

