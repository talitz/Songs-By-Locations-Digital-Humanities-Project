מצב הרוח די ירוד
וכל אחד נראה טרוד
ומי שכבר אומר שלום קולו גונח
רוצה לגמור רק את היום
ולא לצאת לשום מקום
אחרי מבט לחדשות הגוף צונח
הלך כבר כל ההגיון
פינה מקום לשיגעון
החוב הלאומי והאישי צומח
הלב חושש הולם כמו תוף
ויש תחושה קשה של סוף
אבל אומרים שמוכרחים להיות שמח.

המחירים עולים עכשיו
הנה סוף סוף הכל זהב
וכל חלום כמו אופק מתרחק בורח
אתה מביט במנהיגים
נתקף בהרהורים נוגים
ובלילות מתוך שינה אתה צורח
בכל פינה שנאת חינם
העיר מלאה אוכלי אדם
אתה יכול להתחרט, אך אין סולח
וגם הזמן מיסיו גובה
ידו על הדק הרובה
ועוד אומרים שמוכרחים להיות שמח.

אתה מודאג בתוך ביתך
ולא נרדם עד הזריחה
ואז רואה איך יום מלילה שוב צומח
אתה המום אתה נחרד
אתה הולך בראש מורד
ואז רואה בצד הכביש סביון פורח
וכשאתה כמעט נשבר
ולא עוזר כבר שום דבר
אתה שומע צחוק של ילד ושוכח
אתה כמה לקרבה ונאחז שוב בתקווה
ואז אומרים שמוכרחים להיות שמח.

