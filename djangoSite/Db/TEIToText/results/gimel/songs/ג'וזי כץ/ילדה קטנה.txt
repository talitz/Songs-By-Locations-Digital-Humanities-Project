השמש כבר שוקעת על העולם
הנה כבר טובעת בתוך הים
אל תוך הים למטה צונחים שחפים
המים משאירים לך את הצדפים.

אז בואי כבר הביתה ילדה קטנה
הטל נופל כמו כסף מן הלבנה
הרוח מנשקת את הגלים
וכוכבים עליך לאט נופלים

מלאך מן השמיים, לבן ורך
על ארבע כנפיים ירים אותך
על חוט זהב יחרוז לך כוכב, כוכב
ויחד תגלשו על שביל החלב.

האור על הטיילת צהוב, צהוב
ולא רואים אף ילד כאן על החוף
אז בואי כבר הביתה ילדה קטנה
אני חלום אתן לך במתנה.

