חייך עכשיו סרק שיער תתלבש יפה תצא החוצה
תגיד שלום תגיד תודה תשתה קפה יש אנשים מסכנים ממך
שנרקבים בחדרים סגורים שאוספים בדלים מהרצפה
ששוכבים עכשיו על איזה מזרון רקוב שלא רואים דבר
שגוססים לאט לאט שמופגזים מידי לילה ויום
שמחרבנים במכנסיים מרוב פחד
שלא יודעים לדבר שימותו בגיל עשרים
תשכב לנוח תתבשם טוב טוב
נשק את הקרובים שלך תן להם כתף
עשן משהו קטן תתרווח לך בניחותא
דמיין שאתה אלוהים תיזהר מזכוכיות
כי אלה ששואגים בלילה בלי קול
שנטרפה עליהם דעתם
שנרקבו להם כל השיניים שלעולם לא יראו אור
שמתהלכים בניינו כמו צל שאיבדו את כל מה שיקר להם
שהקירות בבית סדוקים שחודרים מים מכל עבר
נרות נשמה מהבהבים בחושך
כל כך הרבה מאלה ראיתי ספוגים בשתן מהשמיים
כבולים באזיקים בוהים בתקרה מדברים עם אלוהים
תולשים שיער בצער מתחננים לרופא אדיש
אוספים חרא מפחים מכווצים בלי אישונים
אונס השפלה בגידה מכאוב אפליה
הלם חיים סיוט חרפה סלידה כוויות חולי אימתני
בדלי חלומות המון סמים שיער קרוש
עצמות בלי סידן מוח מקולקל רגליים שבגדו אלוהים שבגד
לכן חייך עכשיו טפח לעצמך על השכם
כי ניצלת מכל זה ואתה לא חייב דבר
רק שתוק תשחק עם האשכים שלך ותלך לישון

