בשדה ירוק על גבעה תלולה
במקום רחוק, סוף דרך לא סלולה
בשדה ירוק, על גבעה תלולה
אהבת חיי ליפול עוד עלולה

על מרבד עלי עשב רוח
שם ישבנו לראות שקיעה
והייתה תחושה של תפוח
והיינו כל כך קרובים לנגיעה

בשדה ירוק, על גבעה תלולה
בושם אהבה נודפת וטלולה
בשדה ירוק על גבעה תלולה
אהבת חיי ליפול עוד עלולה

עדרים גלשו אל השוקת
על שפתי מפלי שיער
חלילים התחילו למשוך את
קו הרכס הרץ במעלה ההר

בשדה ירוק על גבעה תלולה
מגמה שקופה בהכרה צלולה
בשדה ירוק, על גבעה תלולה
פי תהום שחורה רובצת חלולה

בין הרים השמש שקעה לה
וירח עוד לא עלה
יפתי פתאום פחדה לה
אל תהום פעורה - כאילו צללה

היא נתנה לדעת לדעת
היא הפליאה להיוודע
ואני צמא דעת לגעת
עד לקצה הידיעה, אל תוך הלא נודע

בשדה ירוק על גבעה תלולה
במקום רחוק, סוף דרך לא סלולה
בשדה ירוק, על גבעה תלולה
אהבת חיי ליפול עוד עלולה

