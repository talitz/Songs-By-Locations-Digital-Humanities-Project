הוא כבר מת לגמרי, אבל הם לא נותנים לו להכנס לגן-עדן,
כי הוא השאיר את תעודת-הזהות שלו על כדור-הארץ.
ויש לו חצי שעה להביא אותה, והוא לא זוכר איפה היא.
הוא מסתובב במרכז עזריאלי.
הוא רואה אנשים שמחים והמון בחורות יפות ובגדים,
והוא כל הזמן בודק בכיס של המעיל.
רע לו והרגליים שלו רועדות.
והוא כבר מתי לגמרי, אבל הם לא נותנים לו להכנס לשמיים.
הוא עולה במדרכות הנעות למעלה, ואחרי זה יורד, ועוד פעם למעלה.
הוא מחפש את הדוכן של חבר שלו,
והוא זוכר שהיא נפלה מאחורי הדפלק יחד עם הסיגריות,
וזה היה בפעם האחרונה שהתעלף.
הוא מוצא את הדוכן וחבר שלו מוכר שקדים קלויים לגבר שמן בחליפה אפורה,
ולגבר יש טבעת-זהב ענקית על האצבע.
והחבר מחייך, אומר שיתפנה עוד מעט.
בינתיים הוא עושה סיבוב.
עולה לקומה השלישית, יורד לקומה השנייה.
הוא כבר מת לגמרי, אבל הם לא יתנו לו להכנס לשמיים,
כי אין לו את תעודת-הזהות, ויש לו עוד עשר דקות למצוא אותה.
הוא מסתכל בשעון.
מתיישב על ספסל במרכז עזריאלי,
ומצית לעצמו סיגריה.

