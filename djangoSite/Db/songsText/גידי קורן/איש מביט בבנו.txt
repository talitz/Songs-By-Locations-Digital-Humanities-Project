איש מביט בבנו
ורואה בעינו את מה שהיה
ומה שהנו ומה שיהיה כשהוא
עצמו כבר אינו
וכל המראה הזה איך כבה
כמו במכת-רעם
ומי ימוד את יגונו
אם הוא כשורש עץ
או הוא כאמירו
והזיכרון יעירו אל חלקת-יער
אשר הוא והנער חצו
בסבכי-אורניה
או אל אותה פאת-שדה שכוחה
שהם היו אחרוניה
לעת היאסף המקנה
באסוף השמש מן האדמה
שארית קרניה
ואין צועק ואין עונה
חרישית תיאסף חלקת-השדה
אל יגוניה
ורק אב ובנו הולכים
שניהם יחדיו
ולא אש ולא עצים
ולא שה ולא שופר
ולא הייתה עוד כאהבה ההיא
על עפר.

