איך נשפכים פלגי שכר כאן
ונהרות משקה קולחים
אבטיחים כהר ההר כאן
על יד גבעות התפוחים.

השושנים יפות פי שבע
מאחרי דוכן הפרי
אבל אנחנו מול השפע
כאן יחפים כסנדלרים.

על כן שתה ואכול ושמח ביין
היום צעיר אתה מחר תזקין
כן רק היום בזול ומחרתיים
על הסכין, על הסכין.

השוק מחליף צבעים בלי הרף
אבל קבועים בו המחירים
כשהרוכלים יוצאים לטרף
אז אין חוכמות ואין שקרים

אלינו בוא והתהלך פה
במקלך ובסלך
גדול השוק אין איש מולך בו
כולו שלך, כולו שלך

על כן שתה ואכול ושמח ביין...

כאן נסלסל במלוא גרוננו
בחרוזים המזהירים
ולחם עוני זה חלקנו
כי אין שכר למשוררים.

וכשנמות יקברו אותנו
כאן בין חבית ובין בקבוק
כי רק אתמול לשוק הגענו
וכבר הגיע סוף פסוק.

על כן שתה ואכול ושמח ביין...

