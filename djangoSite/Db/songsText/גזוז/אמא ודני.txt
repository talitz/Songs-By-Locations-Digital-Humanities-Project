אמא ודני הלכו לים
פתע פגשו בלויתן.
דני קפץ על לשונו
תיכף נבלע בתוך בטנו.
בבטן פגש נביא זקן,
פוליטיקאי וחייט מסכן.
"מי אחרון?" שאל אותם,
"זה שצוחק" ענו שלושתם.
אל השמיים הדג ריחף
החברה ודני יושבים בכיף.
פתע האירו השלטים:
לא לעשן, אנו נוחתים.

על ענן לבן כסיד
ברכות אותם הנחית.
מהדג יצאו כולם,
לא תנחשו מה ראו מולם,

מלך כחול על כסא זהב,
שני משרתים עם סכין בגב,
כלב ירוק בחציו אישה
וקוף שרוקד לו צה צה צה.
"איפה אנחנו" דני חקר,
"קרוב לוודאי" המלך אמר,
"ואם תבקשו לצאת חיים,
ספרו לי דבר שאין יודעים".

התלכדו החברים,
בין עצמם מתייעצים.
דני הציע את תשובתו
ואז אמר לרוממותו:

"יש פרעושים שיודעים לשיר,
ויש גמדים שהולכים על קיר,
ויש עליות בירידה",
אך את כל זאת המלך כבר ידע.

המלך שלף כרטיס אדום,
שני משרתים עברו לדום.
פיל מוצנח פיזר עשן
ונסו החברה על נפשם.

רצו אצו ארבעתם
לכיוון הלויתן,
הנביא והחייט,
פוליטיקאי וילד קט.

רוח ימית נשבה קרירה
אמא מודאגת התעוררה.
הסתובבה ראתה משמאלƔ
דני בונה ארמון בחול.

