שריטה, בדלת הקדמית של המונית,
נהג יוצא חמום ועצבני,
לקרב אבוד מראש שעוד שנייה יגלוש
ועוד שנייה ידפוק לי את הטיסה,
בלי לחשוב ישר תופס ריצה,
מגיע לשדה בלי נשימה,
מזיע עם זקן ומזוודה אז כמובן מייד מגיע איש האבטחה
אני אומר: אני רוצה להיות לבד
אז הוא אומר: אדוני תעמוד שנייה בצד
אז אני אומר: בן אדם בבקשה אני רציתי רק שנייה להיות לבד.

דחיפה, על הרצפה שוכב איש האבטחה
חייב למצוא מייד עוד שביל בריחה,
רץ לשירותים מחליף שמה בגדים
ובוחר לי גם כובע עם נוצה,
כזה שגם מתאים לי לחולצה,
אם היית כאן אז היית די מרוצה,
ממש כמו השוטרת בביקורת דרכונים שעומדת ושואלת,
אני אומר: אני רוצה להיות לבד
אז היא אומרת: אדוני, אתה נשמע מאד מוטרד,
אז אני אומר: אחותי בבקשה, אני רציתי רק שנייה להיות לבד

נחיתה, בארץ מוזרה ורחוקה,
לקחתי לי רכבת להרים,
מקום שאין לו שם ואין בו נפש מדברת,
יש בו רק שקט וסלעים,
מקשיב ולרוחות ולעצים,
כמעט שלא שם לב לצלצולים,
צלצולים של הטלפון בכיס שלא זכרתי להשתיק,
אני עונה: הלו רציתי להיות לבד,
ואת אומרת: אני אוהבת אותך כל כך
אז אני אומר: אהובה בבקשה, אל תתני לי לעולם להיות לבד

